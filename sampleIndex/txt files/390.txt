میمون قداح‌ 
 شیخ او را از اصحاب امام زین العابدین علیه‌السلام شمرده است.  [1]  وی 
زیاد به خدمت ائمه طاهرین علیهم‌السلام می‌رسیده و از سخنان و اهدافشان 
برخوردار بوده است، سلام بن سعید مخزومی نقل کرده می‌گوید: من در خدمت امام
صادق علیه‌السلام نشسته بودیم در آن میان عباد بن کثیر عابد اهل بصره، و 
ابن‌شریح فقیه اهل مکه وارد شدند، میمون قداح غلام حضرت ابوجعفر - امام 
باقر - علیه‌السلام نیز در خدمت امام بود، عباد بن کثیر از امام 
علیه‌السلام پرسید: یا اباعبدالله، رسول خدا - صلی الله علیه و آله - را در
چند پارچه کفن کردند؟ امام علیه‌السلام فرمود: در سه جامه: دو جامه صحاری و
یک جامه حبری، و چون این نوع جامه در میان پارچه‌ها اندک بود گویا عباد بن
کثیر باورش نیامد، امام صادق علیه‌السلام فرمود: درخت خرمای مریم (ع) یک 
هسته خرما بود که از آسمان نازل شد و آن چه از ریشه آن درخت رویید نیز هسته
بود و آن چه باقی ماند و به دست مردم افتاد، همان رنگ و نمود بود. آنان پس
از شنیدن این سخنان از نزد امام علیه‌السلام بیرون رفتند، عباد بن کثیر به
ابن‌شریح گفت: به خدا سوگند نمی‌فهمیدم که این مثلی را که امام ابوعبدالله
علیه‌السلام برایم زد چه بود، ابن‌شریح گفت: ای غلام - یعنی میمون قداح - 
توضیح خواهد داد زیرا که این از جمله ایشان است، از میمون پرسیدند، او پاسخ
داد: آیا نمی‌فهمیدی امام علیه‌السلام چه می‌گفت؟ گفت: نه به خدا قسم. 
میمون گفت: آن حضرت شخص خودش را برای تو مثل زد و به تو گفت که او از 
فرزندان رسول خدا - صلی الله علیه و آله - است و علم رسول خدا نزد ایشان 
است و هر چه از ایشان صادر شود درست است و هر چه از دیگران باشد همان ته 
مانده و رنگهاست.  [2]  .  پی نوشت ها:  [1]  رجال طوسی.  [2]  معجم اخبار الرجال: 19 / 141.  منبع: تحلیلی از زندگانی امام سجاد (جلد 2)؛ باقر شریف قرشی؛ ترجمه محمد رضا عطائی؛ کنگره جهانی حضرت رضا علیه السلام چاپ 1372.