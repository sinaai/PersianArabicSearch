تا آنچه عقل با برهان ثابت نموده، به دل نرسد و قلب به آن ايمان نياورد، ادب حضور به جا نياورند، و آنان كه حضور حق تعالى را به دل رساندند و ايمان به آن آورده‌اند، گرچه با برهان سر و كار نداشته باشند ادب حضور به جا آورند و از آنچه با حضور مولا منافات دارد اجتناب كنند. پس علوم رسمى، هر چند فلسفه و علم توحيد، خود حجابند و هر چه بيشتر شوند حجاب غليظتر و افزون‌تر گردد. 
 و چنانچه مى‌دانيم و مى‌بينيم لسان دعوت انبياء- عليهم السلام- و اولياى خُلَّص- سلام اللَّه عليهم- لسان فلسفه و برهان رايج نيست، بلكه آنان با جان و دل مردم كار دارند و نتايج براهين را به قلب بندگان خدا مى‌رسانند و آنان را از درون جان و دل هدايت مى‌نمايند. و مى‌خواهى بگو: فلاسفه و اهل براهين حجاب‌ها را افزون كنند و انبيا- عليهم السلام- و اصحاب دل، كوشش در رفع حجاب كنند، لهذا تربيت‌شدگان اينان، مؤمنان و دل باختگانند و تربيت‌شدگان و شاگردان آنان، اصحاب برهان و قيل و قالند و با دل و جان، سر و كار ندارند. 
 و آنچه گفتم به آن معنى نيست كه به فلسفه و علوم برهانى و عقلى نپرداز و از علوم استدلالى روى گردان كه اين خيانت به عقل و استدلال و فلسفه است، بلكه به آن معنى است كه فلسفه و استدلال راهى است براى وصول به مقصد اصلى و نبايد تو را از مقصد و مقصود و محبوب، محجوب كند، يا بگو اين علوم عبورگاه به سوى مقصد هستند و خود مقصد نيستند و دنيا مزرعه آخرت است‌  [1]  و علوم رسمى مزرعه وصول به مقصودند، چنانچه عبادات نيز عبورگاه‌ 
 [1]  «الدنيا مزرعة الآخرة». (عوالي اللآلي، ج 1، ص 267، حديث 66؛ علم اليقين، ج 1، ص 347؛ إحياء علوم الدين، ج 4، ص 31)