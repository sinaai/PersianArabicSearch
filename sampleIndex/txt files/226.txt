بعضى گفته اند: مراد از ((نهر)) جنس نهر است . 
و بعضى دیگر گفته اند: نهر به معناى سعه و فراخى است . 
فى مَقْعَدِ صِدْقٍ عِندَ مَلِیکٍ مُّقْتَدِرِ 
کلمه ((مقعد)) به معناى مجلس است ، و ((ملیک )) - به طورى که گفته اند - صیغه
مبالغه از ملک است ، نه این که از ملک به کسره لام باشد، و کسره مذکور را اشباع کرده
باشند از اشباع آن یایى پدید آمده باشد، و کلمه ((مقتدر)) به معناى قادرى عظیم
القدره است ، که همان خداى سبحان است . 
و مراد از کلمه ((صدق )) راستى عمل و ایمان متقین ، (و یا به عبارتى دیگر راستگویى
متقین در عمل و در ادعاى ایمان است )، بنابر این اضافه شدن کلمه ((مقعد)) بر کلمه
((صدق )) از این بابت است که میان مجلس آنان و صدق
عمل و ایمانشان رابطه اى هست ، ممکن هم هست مراد از صدق این باشد که مقام متقین و هر چه
در آن مقام دارند صدقى است خالص و نیامیخته با کذب ، حضورى است نیامیخته با غیبت ،
قربى است که بعدى با آن نیست ، نعمتى است که نقمت با آن نیست ، و سرورى است که
غمى با آن نمى باشد، و بقایى است که فنایى با آن نیست . ممکن هم هست مراد از صدق ،
صدق همین خبر باشد، چون جمله در مقام بشارت دادن و وعده
جمیل به متقین است ، مى فرماید: این وعده ها که دادیم مجلسى است صدق و تخلف ناپذیر. 
و بنابر این در آیه شریفه نوعى مقابله میان مشخصات عاقبت متقین و مجرمین شده است ،
زیرا مجرمین را به عذاب آخرت و ضلالت دنیامى کرد، و آنگاه چنین تقریرش نمود که :
این عذاب یکى از مصادیق قدر است ، و به همین جهت تخلف نمى پذیرد، و از سوى دیگر
متقین را ثواب و حضور نزد پروردگارشان خداى ملیک مقتدر وعده مى داد، و آنگاه اینطور
تقریرش مى کرد که : این وعده و این مجلس ، مجلس ‌ صدقى است که دروغ در آن نیست . 
بحث روایتى 
(روایاتى درباره قدر و اینکه قدریه منکران قدر مجوس این امتند و...)) 
در کمال الدین به سند خود از على بن سالم از امام صادق (علیه السلام ) روایت کرده که
گفت :